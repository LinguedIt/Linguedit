<!DOCTYPE html>

<html>
  <head>
    <title>Dialetti</title>
    <meta name="viewport" content="width=device-width, initial-scale=1.0">
    <link rel="stylesheet" href="global.css">
  </head>
  <body>
    <div class="navbar">
      <a href="index.html">Pagina principale</a>
      <a href="progetti.html">Progetti</a>
    </div>
    <div class="right">
    <p>Cos’è una lingua? Cos’è un dialetto? I dialetti sono roba da ignoranti? Sull’argomento si dice di tutto, spesso alla leggera, e spesso male, dato il minor prestigio dei dialetti rispetto alle “lingue vere”. Qui abbiamo riassunto le principali false credenze sulle lingue autoctone in Italia, e le abbiamo una per una analizzate e confutate.</p>
      <a href=#1>1) “I dialetti non sono lingue”</a><br />
      <a href=#2>2) “I dialetti sono storpiature dell’italiano”</a><br />
      <a href=#3>3) “I dialetti sono incomprensibili”</a><br />
      <a href=#4>4) “I dialetti sono diversissimi tra paesi vicini”</a><br />
      <a href=#5>5) “Il dialetto non si può scrivere/nessuno sa come farlo”</a><br />
      <a href=#6>6) “I dialetti sono rozzi”</a><br />
      <a href=#7>7) “In dialetto non si può parlare di argomenti complessi”</a><br />
      <a href=#8>8) “Se si parla in dialetto si parlerà male l’italiano”</a><br />
      <a href=#9>9) Perché <i>non</i> preservare i dialetti</a><br />
    <h1 id="1">1) “I dialetti non sono lingue”</h1>
    <p>La quarta tra le definizioni date del lemma “lingua” dall’enciclopedia Treccani è “Sistema di suoni articolati distintivi e significanti (fonemi), di elementi lessicali, cioè parole e locuzioni (lessemi e sintagmi), e di forme grammaticali (morfemi), accettato e usato da una comunità etnica, politica o culturale come mezzo di comunicazione per l’espressione e lo scambio di pensieri e sentimenti, con caratteri tali da costituire un organismo storicamente determinato, con proprie leggi fonetiche, morfologiche e sintattiche”. Una lingua, insomma, è uno strumento di comunicazione (solitamente verbale) utilizzato da una comunità.</p>
    <p>La risposta potrebbe finire qui: il siciliano, esattamente come il toscano, ha tutte queste caratteristiche, che ne formano la grammatica, e potenzialmente attraverso di esso si può esprimere qualsiasi concetto esprimibile in italiano, in inglese, in arabo, in latino e in ogni lingua naturale mai esistita. Quelli che in Italia sono chiamati “dialetti”, termine che per altro deriva dalla parola greca dialektos che significa “discorso, modo di parlare, lingua”, all’analisi scientifica non hanno alcuna intrinseca subordinazione a un’altra lingua, né mancanza di dignità o di capacità espressiva: sono, al pari dell’italiano, un insieme di suoni e regole. Il termine “dialetto” sovente è utilizzato in linguistica per esprimere una <i>derivazione</i> di una lingua da un’altra, ma vedremo che le lingue autoctone italiane (che nel sito chiameremo lingue o dialetti indifferentemente) non sono “dialetti dell’italiano”.</p>
    <h1 id="2">2) “I dialetti sono storpiature dell’italiano”</h1>
    <p>Le lingue più parlate in Italia sono le lingue romanze, che derivano dal latino parlato nel tardo Impero Romano. Il latino volgare, dopo aver subito alcuni cambiamenti omogenei, si è diviso in una grande varietà di dialetti. Si può dire che le lingue romanze parlate in Italia sono dialetti del latino, come il latino è un dialetto del protoindoeuropeo. In Italia ha finito per raggiungere il predominio politico, grazie alla scuola poetica toscana, il dialetto romanzo di Firenze, gradualmente adattato secondo le opinioni dei grammatici e scrittori susseguitisi nei secoli (Machiavelli, Bembo, Manzoni...), che è stato adottato come lingua letteraria, soppiantando anche nel parlato le altre lingue solamente nel XX secolo. L’italiano è solo uno dei tanti dialetti, e le lingue parlate nel resto d’Italia, dal punto di vista della linguistica storica, non ne derivano, ma si sono evolute in modo indipendente dalla base latina.</p>
    <h1 id="3">3) “I dialetti sono incomprensibili”</h1>
    <p>Il che smentisce che siano dialetti dell’italiano. Comunque, se una lingua è incomprensibile a qualcuno, è perché probabilmente costui non la parla.</p>
    <h1 id="4">4) “I dialetti sono diversissimi tra paesi vicini”</h1>
    <p>Questo è un altro mito che chiunque può sfatare, dando una rapida letta al nostro sito: osservando le varie grammatiche pubblicate si potrà notare che i fonemi descritti sono quasi gli stessi presenti nella lingua italiana, e che le categorie grammaticali a cui si fa riferimento nelle pagine sono sempre, puntualmente, quasi coincidenti con quelle italiane; che dovunque si parla di flessione nominale, verbi e preposizioni. Ciò perché sono tutte lingue romanze, che condividono la medesima base del latino, e si discostano dialettometricamente l’una dall’altra in maniera relativamente ridotta. Le differenze in morfologia e fonologia sono maggiori su grandi distanze, ma l’incomprensibilità tra paesi limitrofi resta un’esagerazione drammatica, fatta sulla base di differenze triviali.</p>
    <h1 id="5">5) “Il dialetto non si può scrivere/nessuno sa come farlo”</h1>
    <p>Questa affermazione, che presumerebbe che la lingua in questione possegga suoni sconosciuti alla teoria articolatoria, è ovviamente falsa. In qualsiasi lingua si possono individuare i fonemi che costituiscono il significato delle parole e trovare una soluzione grafica per rappresentarli. La più semplice e universale è l’Alfabeto Fonetico Internazionale, che ha un segno per ogni suono producibile dall’essere umano. Chiaramente l’AFI usa segni grafici non familiari ed estranei alla tradizione grafica della penisola italiana, che ha le sue radici nell’ortografia della lingua latina, ma le sue capacità rendono evidente che non esistono “lingue impossibili da scrivere”.</p>
    <p>In realtà talora frasi simili alludono alla mancanza di <i>una sola normazione ortografia</i> per un dialetto, e il fatto che pure quando esistano ortografie, e pure quando ce ne sia una sola, non sono conosciute dai parlanti, che scrivono, anche nel caso di persone colte, spesso in modo irragionato, adattando a sentimento le loro nozioni di ortografia italiana. Ciò è solo un accidente dovuto alla situazione politica in cui si trovano, situazione in cui per altro anche l’italiano si trovò a lungo: basti pensare che per la parola “figlio” erano diffuse e accettate anche le grafie “figlo, filglio, filgo, filio”, declassate al rango di errori solo tra XV e XVI secolo. Allo stesso modo, la scarsa diffusione della conoscenza delle eventuali norme ortografiche, è ovviamente derivata dall’esclusione di tali lingue dai programmi scolastici, nonché al loro svilimento, per cui una ortografia, per esempio al parlante medio che usa il dialetto sulla rete, non pare neanche degna di essere studiata, non essendo la lingua percepita come tale.</p>
    <h1 id="6">6) “I dialetti sono rozzi”</h1>
    <p>Questa percezione deriva dalla falsa dicotomia, sfortunatamente accentuata dall’uso prettamente ridicolo e volgare che spesso se ne fa, che “lingua locale = parlato popolare”. Il dialetto non è che una lingua, e come si è già detto, una lingua non è che un sistema di segni arbitrari, con cui si può esprimere qualsiasi cosa. Se Bonvesin de la Riva poté immaginare un poema sacro sull’aldilà cristiano in milanese, se Jacopo da Lentini poté comporre in siciliano <i>Io m'aggio posto in core a Dio servire</i>, se Giambattista Basile poté scrivere in napoletano il suo <i>Cunto</i>, è evidente che la rozzezza se percepita sta tutta in un rozzo uso. Purtroppo tale falsa associazione è a volte rafforzata anche da persone che dichiarano di studiare, coltivare e tutelare la propria lingua, ma non riescono a scindere il parlare e lo scrivere in dialetto dalle volgarità popolari, come se ne fossero caratteristica propria.</p>
    <h1 id="7">7) “In dialetto non si può parlare di argomenti complessi”</h1>
    <p>Un’altra presunta pecca dei dialetti sarebbe la mancanza di lessico per riferirsi ad argomenti complessi come la scienza o la filosofia. E bene, si stupirà chi muove tali accuse, che i fiorentini del XIII secolo non usavano abitualmente le parole “psicologia, realizzazione, miocellula”, e che l’italiano ha dovuto supplire alle proprie mancanze prendendo in prestito migliaia di lemmi direttamente dal latino e dal greco. Lo stesso hanno fatto tutte le lingue europee: perché non si potrebbero usare prestiti classici in lombardo o in napoletano?</p>
    <h1 id="8">8) “Se si parla in dialetto si parlerà male l’italiano”</h1>
    <p>La correlazione è inesistente. Qualunque persona bilingue può testimoniare che è perfettamente possibile conoscere bene due lingue. Anzi, apprendere due lingue simili tra loro non può che rafforzare la conoscenza di entrambe; è acclamato ormai anche dalla stampa più generalista che apprendere due lingue in giovane età (ed è valido anche per i “dialetti”) allena le facoltà cognitive e incrementa l’apprendimento in futuro di ulteriori lingue. Il problema sorge quando, invece di riconoscere, legittimare e insegnare e la lingua locale e quella ufficiale, che poi non sono estranee l’una all’altra come le si dipinge - chiunque può riconoscere forme linguistiche oggi considerate “dialettali” nell’italiano delle origini - si cerca a tutti i costi, come nell’istruzione italiana, di censurare e soffocare quelle tacciate di dialettalità, come se <i>i panni</i> non si potessero sciacquare, come Manzoni li volle sciacquare nell’Arno, anche nel Po, nel Tevere o nel Volturno.</p>
    <h1 id="9">9) Perché <i>non</i> preservare i dialetti</h1>
    <p>Altrettanto dannosa per la sua immagine è l’attribuzione frequente al dialetto di capacità espressive emotive ed icastiche, che sforano quasi nel misticismo: “il dialetto esprime al meglio le emozioni, la nostra cultura, è la lingua del cuore, è intraducibile...”. Sarà opportuno ricordare che un dialetto non è niente altro se non una lingua. La teoria secondo cui la lingua influenza il pensiero umano, nota come ipotesi Sapir-Whorf, è essenzialmente errata per la linguistica moderna; queste impressioni derivanti dalle associazioni emotive fatte dai parlanti, ad esempio con la propria terra nativa o con la propria famiglia, sono infondate.</p>
    <p>Similmente, si sente dire che il dialetto è di per sé “sincero” o “divertente”: ciò si deve alla stigmatizzazione, che ha portato ad associare scarsa educazione, ignoranza e volgarità colla lingua locale, cose che vanno chiaramente a braccetto con una presunta ridicolezza.</p>
    <p>Un’altra impressione errata ma spesso presentata come vera è che l’Italia sia in qualche modo l’unico luogo del mondo con una tale moltitudine di varianti linguistiche. Le lingue romanze, nel loro complesso, sono storicamente un continuum dialettale che procede, con piccole variazioni tra località e località, ininterrotto dalla Sicilia fino al Portogallo, benché tra tali varietà moltissime non godano di diritti politici, e talora siano a serio rischio di estinzione (come le lingue romanze dell’Italia settentrionale o i “patois” in Francia). In generale, tutte le lingue naturali hanno delle variazioni diatopiche, e l’Italia non fa eccezione.</p>
    <p>Spesso coincide con queste concezioni l’idea che la lingua vada preservata e conosciuta semplicemente perché “patrimonio storico”; di sicuro ciò è vero, ma per noi va preservata, in primo luogo, perché è una lingua, con le stesse opportunità e le stesse ragioni di essere parlata dell’italiano, le quali speriamo possano essere in futuro espresse e realizzate.</p>
    </div>
  </body>
</html>

